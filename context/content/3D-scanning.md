# 3D-сканування

3D сканування — процес, що дозволяє перетворити реальні об’єкти у точні цифрові 3D-моделі. За допомогою спеціального обладнання — 3D-сканерів — з поверхні предмета зчитуються мільйони точок, які формують детальну хмару точок. На основі цих даних створюється тривимірна сітка або поверхнева модель (полігональна), яку можна використовувати для подальшого аналізу, модифікацій (обмежено) чи виробництва.

Процес сканування у нас відбувається за технологією фотограмметрії (Zeiss GOM Scan 1), або лазерною (Zeiss T-SCAN Hawk 2) - відносно швидко, безконтактно та з високою точністю — до 0,02мм. 3Д сканування ідеально підходить для вимірювання складних форм, які важко або неможливо описати традиційними інструментами.

Але не без недоліків. Принцип роботи сканера базується на такому фізичному явищі, як бінокулярний паралакс (стереокамера). Тому сканування глибоких «кишень» або отворів куди не можуть «зазирнути» дві камери одночасно - неможливе, а внутрішні пустоти взагалі не скануються.

## Застосування

Сьогодні 3D сканування застосовується у найрізноманітніших галузях:

* **Промисловість та машинобудування** — контроль геометрії, порівняння з CAD-моделлю, зворотний інжиніринг деталей.
* **Дизайн і прототипування** — створення цифрових моделей для 3D-друку або подальшої обробки.
* **Архітектура та реставрація** — точне відтворення елементів фасаду, пам’яток і скульптур.
* **Медицина** — виготовлення індивідуальних імплантів чи ортопедичних рішень.
* **Мистецтво, VR та кінематограф** — цифрове дублювання об’єктів і людей для візуалізацій.

## Переваги

Результати 3D сканування можна зберігати, аналізувати, редагувати або інтегрувати у CAD/CAM системи. Це значно скорочує час розробки, дозволяє уникнути помилок і підвищує точність виробничих процесів.

У сучасних умовах 3D сканування стає важливою складовою цифрової трансформації. Воно об’єднує фізичний і цифровий світ, забезпечуючи ефективність, якість і гнучкість, необхідні для конкурентного бізнесу.